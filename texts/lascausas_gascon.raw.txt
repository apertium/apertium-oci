Maurici Romieu qu’a demissionat
A la darrèra Amassada generau de la nosta Escòla, lo 1èr de mai, lo capdau Maurici Romieu, après tres ans de tribalh aganat tà l’associacion, qu’anonciè la soa demission per rasons de santat.
Au mes de seteme, lo Conselh d’administracion que causirà un navèth capdau.
Jan-Pèir Birabent e Sèrgi Javaloyès qu’asseguraràn l’interim dinc ad aqueth moment.
Lo castèth de Mauvesin
Ne’n parlam pas guaire sovent e donc n’ei pas de rèste de senhalar, a l’intencion deus navèths abonats, que l’Escòla Gaston Febus ei propietària deu castèth de Mauvesin qui l’estó balhat per M. Bibal en 1907.
Mantuns tribalhs qu’estón enterprés en 1999, qui permetón d’ahortir las condicions de securitat e de melhorar l’aspècte interior e lo contienut deu gran tinèu ; los tribalhs aquestes qu’estón hèits per professionaus e per benevòls de l’associacion devath lo contaròtle deu conservator
J. F. Abadie.
En noveme e deceme, F. Arrouy e J. F. Abadie que prenón las mesuras precisas de la murralha nòrd e deu som deu tinèu tà establir los plans necessaris tà un estudi preparatòri de las restauracions urgentas qui demoran e qui va caler aviar per rasons de securitat dens las annadas qui arriban.
Praube Chevènement…
Lo projècte federalista de Joschka Fischer que seré ua temptativa d’installar l’egemonia germanica sus l’Euròpa, un remake deu Sent Empèri Roman Germanic e deu nazisme : de que n’i a que’s creden enqüèra en 1943.
Çò de mei grave qu’ei d’amalgamar lo nazisme dab l’empèri aqueth, qui n’avó pas sovent ua gran hortaleça politica, esbrigalhat qui èra enter centenats d’Estats sobirans, e de presentar aquera ideologia com un desvolopament normau de l’istòria alemanda.
Mes ne’ns planham pas tròp : qu’ei rassegurant d’aver enemics d’aquera traca.
« Qu’ei plan evident que lo nacionau-socialisme n’ei pas un simple accident hens l’evolucion de l’Alemanha.
La soa politica de conquistas qu’esperlonga e que realiza los projèctes deu pangermanisme a la ﬁn deu sègle XX.
E n’ei pas Hitler qui estó, hens lo son país, l’inventor deu racisme.
« L’istorian que pòt donc cercar la tradicion intellectuau dont lo hitlerisme e’s pòt reclamar.
Mes que cau, hens aquera recèrca, har dab gran prudéncia.
La temptacion qu’ei grana de descobrir, en tot pensaire, un aliat clandestin deu nazisme e hens tota idea dangèrs ocults, qui lo progrès de l’istòria descara chic a chic e qui ﬁn ﬁnala pareishen sus l’empont dab Hitler.
Aquera sospeccion sistematica qu’amia a representar lo nazisme com l’abotiment necessari de tota l’evolucion espirituau de l’Alemanha.
E aquera vista qu’ei autan parciau e faussa com la vista opausada, qui hè deu hitlerisme ua parentèsi hens l’istòria alemanda.
« Abans de començar la nosta enquèsta, que cau donc precisar la nosta pensada.
Se per escàs ua dictatura de tipe analòg au nacionau-socialisme e s’èra installada en França, shens guaire de pena qu’averén podut trobà’u de la medisha manièra ua ascendéncia espirituau hens lo nacionalisme de Barrès o de Maurras, lo racisme de Gobineau, l’antisemitisme de Drumont, senon de Proudhon, la doctrina de la violéncia de Georges Sorel.
D’alhors, Gobineau e Sorel que den mei d’un argument aus teorics deu nacionau-socialisme, qui emprontèn, d’auta part, las tèsis màgers deu lor racisme a un aute estrangèr, Houston Stewart Chamberlain.
De manièra invèrsa, qu’existeish en Alemanha, a costat de la linhada nacionalista, ua auta tradicion, liberau e cosmopolita (…) La necessitat istorica — qui seré estat possible sovent de conjurar e de desviar — qu’explica perqué ua dictatura e s’installè en Alemanha.
Ne hè pas compréner la fòrma d’aquera dictatura.
Tà compréner lo hitlerisme, que cau har interviéner l’azard.
L’azard, qu’estó la persona d’Adolf Hitler.
Qu’imaginam plan, dab von Schleicher [un generau, n.d.l.r.] o medish Gregor Strasser [un gavidaire de las S. A., n.d.l.r.], ua Alemanha guerrèra e arroganta ; non aqueth fanatisme e aquera crudeutat.
En efèit lo realisme ne sufeish pas a justiﬁcar la politica de Hitler : qu’i entra tostemps un element desrasonable (…) Que podem díser qu’èra hòu : non tant per’mor de las soas crisis de nèrvis ni de las soas malícias tan temudas, mes peu caractèr ﬁn ﬁnala absurd de la soa accion.
Shens los bons generaus e los foncionaris abils, qui s’i hasèn, sovent en tremolant, tà balhar un sens aus sons projèctes mei dangerós, qu’ei probable que lo son fracàs seré aparit abans.
Mes que demorè au poder dotze annadas : se hornim a las victimas de la guèrra los qui morín hens los camps, que’s pòt díser que mei de vint milions d’òmis perín per la volontat d’un sol.

