Cors de correccion lingüistica en aranés

S'agís d'un cors de 4 dies, que tanben aurà sessions d’exercicis practics

Deth dia 3 ath 6 de juriòl er Institut d’Estudis Aranesi- Acadèmia aranesa dera lengua occitana (IEA-AALO) en collaboracion damb eth Conselh Generau d’Aran e era Generalitat de Catalonha organize peth prumèr còp un cors especific sus era correccion lingüistica en occitan aranés.
 
Es critèris de correccion, eth procès istoric e er estat de referéncia lingüistica en occitan en generau e en aranés en particular, eth còrpus textuau des darrèri 40 ans, es referéncies gramaticaus, lexicaus, istoriques e documentàries des darrèri ans, era utilizacion des naues tecnologies, des programes de còdi dubèrt e des airines digitaus, seràn quauqui uns des contenguts que s’abordaràn en aqueth cors de 4 dies, que tanben aurà sessions d’exercicis practics.
 
Eth diuendres 6 de juriòl, aurà lòc ua taula redona jos eth títol de: “Era correccion lingüistica en catalan, en occitan estandard e en aranés”, que i intervieràn Albert Turull, membre numerari dera Seccion de Filologia der IEC (Institut d’Estudis Catalans); Jacme Taupiac, membre der IEA-AALO, e dera comission qu’elaborèc es Nòrmes Ortografiques der Aranés; Joan Salas-Lostau, president dera Seccion Estandard der IEA-AALO; e Jusèp Loís Sans, president der IEA-AALO. Era taula redona serà retransmetuda per Aran TV e serà moderada pera jornalista Clara Villar.
 
Eth prètz deth cors ei de 200 èuros, encara qu’es membres e collaboradors der IEA-AALO i poderàn assistir gratuïtaments. Ath delà, s’aufrissen 3 ajudes entà poder participar ath cors. Es places son limitades e ei imprescindible, entath bon profitament deth cors, d’auer un ordenador portable entà seguir es explicacions e es exercicis.
 
Eth cors serà dat per membres der IEA-AALO e aurà lòc ena sedença der Institut, 17 Avenguda Garona de Vielha, a compdar des 18h.
 
Tota era informacion en www.institutestudisaranesi.cat.
