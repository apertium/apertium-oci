Los qui vòlen filosofar que’s deven pausar questions : perqué vivi ? perqué e’m moreishi ? Que pensi aus subjèctes deu baccalaureat d’aqueth escantilh : èm responsables de l’aviéner ? E l’inconscient escapa a tota fòrma de conéishença ? E las vertats scientificas son defintivas ? Mei d’un tèma que torna d’ua faiçon regulara : l’art, la libertat, la coneishença, la consciéncia….  E causim d’estar liures ? E podem afirmar que la fòrça de l’estat hè la libertat deus ciutadans ? Que cau trobar ua responsa en quate òras… Jo que’m brembi, qu’aví causit lo subjècte seguent : e podem trionfar de la mort ? Qué respóner a 18 ans ? 
Que podem pensar que los mainats e las mainadas pòden filosofar, quan serén hèra joens. En efèit, los pairs que son perduts, soventòtas, fàcia a las questions shens fin deus dròlles. Qu’ei la vida ? Qu’ei la ploja ? (responsa cuelhuda a l’Internet : ua nubla qui plora), perqué dromi ?  Perqué la nuèit ei escura ? Perqué….  ? ecc… Los mainats que’s pausan un ahoalh de questions a perpaus deu monde qui ns’entorneja. Quan vadem adultes, que perdem lo curiosèr, qu’èm prés per la vita vitanta, los chepics… Atau, los minats que son filosòfes. Las questions a perpaus de la mort que son dificilas. Qué díser ? Qu’arrespóner a un mainat mentre que l’umanitat cèrca responsas despuish milierats e milierats d’annadas ? Qu’apareishen sovent quan un pairbon o ua pairbona e’s moreish : on ei mammy ? ei au cèu ? Au paradís ? Que planhi los pairs. Mes que m’avisi que’m soi desmbrombat LA question essenciau e fatau entaus pairs : quin har los nenès ?
