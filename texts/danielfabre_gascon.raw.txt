L'antropològue Daniel Fabre que ns'a quitats
Daniel Fabre, antropològue qui avè hèit de las soas tèrras carcassonesas l'empont d'observacion deu renovelament perpetuau de las societats ruraus d'Euròpa deu sud, que ns'a quitats sobtament dimenge, a l'atge de 69 ans.
La soa inscripcion en las reivindicacions culturaus occitanas de las annadas 70 que l'a permés de tornar interrogar las òbras deus folcloristas a partir de la grasilha d'analisi estructuralista de las practicas sociaus e simbolicas perpausada per Claude Lévi-Strauss.
Las tèrras occitanas que sortivan d'un som folcloric e que's desvelhavan au concèrt de las culturas popularas, a la lor vitalitat e a la lor pregondor d'amna.
L'interrogacion transdisciplinària (istòria, lenga, practicas e territòris) de las culturas perifericas, que las a hèitas objèctes d'estudis scientifics.
De la tradicion orau deu conte occitan, en passant peu carnaval, l'« aulhèr deus signes », las escrituras ordinàrias e las emocions patrimoniaus, ua linha de fòrça qu'apareish : la de l'acte creator, de l'anonime com de l'artista, qui pren còs en lo sociau e lo culturau.
Elegit director d'estudis a l'Escòla deus Hauts Estudis en Sciéncia Sociau (EHESS) en 1989, Daniel Fabre qu'estó tanben lo qui estructurè l'etnologia deu domeni francés en participant, enter autes, a la creacion deu Centre d'antropologia de las societats ruraus a Tolosa en 1978, vadut puish lo Centre d'antropologia de Tolosa, e au Laboratòri d'antropologia e d'istòria de l'institucion de la cultura (LAHIC – EHESS) en 2000.
Que participè tanben a la reflexion e a la mesa en plaça de la Mission deu patrimòni etnologic deu Ministèri de la Cultura en 1981 e a la creacion deus etnopòles (pòles nacionaus de recèrcas e de ressorsas en etnologia).
Qu'estó tanben au comitat de redaccion de nombrosas revistas scientificas dont Ethnologie Française, l’Homme, Terrain o Gradhiva.
Qu'aviè nombrós camps de recèrcas e que formè generacions d'etnològues o d'actors deu camp sociau, qui n'an pas mei paur d'estudiar la lor pròpria cultura, estosse minoritària o dita de periferia.
Tà aver aviat aqueths camins e tà ns'aver balhat aquera fòrça, que'u disem mercés.
Aus despartits son las dolors (Cyprien Despourrin)
Patricia Heiniger-Castéret

