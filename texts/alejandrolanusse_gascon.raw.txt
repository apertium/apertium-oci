Alejandro Agustín Lanusse Gelly (28 d'agost de 1918 26 d'agost de 1996) que ho un militar argentin d'origina bearnesa qui ocupè de facto la presidéncia d'Argentina enter lo 22 de març de 1971 e lo 25 de mai de 1973.
Que s'oposè au peronisme d'un biais anticonstitucionau mes que sabó li tornar lo poder democraticament.
La soa anticonstitucionalitat (dens un contèxte istoric e politic on la constitucionalitat non ho que chic de còps la nòrma) que pòt envitar a mantuns jutjaments, mes non se 'u pòt pas con·hóner dab la dictatura argentina a laquau be s'opausè, ne ho victima, e testimoniè contra quan, tornada la democracia, l'autobatejat Procèssus de Reorganizacion Nacionau (qu'ei a díser, la Dictatura Militara Argentina) e ho jutjat.
Carrièra militara
Lanusse qu'entrè au Colegio Militar de la Nación en 1935 puish, en 1938, que vadó membre de la Cavaleria de l'Armada Argentina e que formè part deu prestigiós regiment de Grenadiers a Chivau, fondat peu Liberator generau José de San Martín.
Arron divèrsas afectacions (Mendoza, Salta, Campo de Mayo, Chajarí) que participè au còp d'Estat orquestrat peu generau Benjamín Menéndez contra Juan Domingo Perón lo 28 de seteme de 1951.
Condemnat a la preson a vita, que demorè durament en carcer en Rawson e en Río Gallegos dinc a la soa liberacion lo 19 de seteme de 1955, un dia abans la caduda de Perón, acassat per la Revolución Libertadora, lo còp d'Estat gavidat per Eduardo Lonardi e qui exiliè Perón.
Enter octobre de 1955 e març de 1958 que ho cap deu Regiment de Grenadiers a Chivau (escòrta presidenciau).
En 1956 que ho mandat com embaishador especiau e extraordinari au Vatican per hestejar los 80 ans de Pie XII.
Que tornè en 1960 per'mor d'estar nomat susdirector de l'Escòla Superiora de l'Armada.
Durant la presidéncia de José María Guido (1962-1963) que militè dab los Azul (partisans d'un viste restabliment de la democracia).
Antiperonista convençut, que ho ligat au còp d'Estat de Juan Carlos Onganía contra Arturo Umberto Illia, qui s'escadè lo 28 de junh de 1966, e aperat Revolucion Argentina.
En 1962 que comandava la Purmèra Division Blindada, e en 1968 que ho nomat cap comandant en cap de l'Armada.
La pujada cap a la presidéncia
Las divergéncias dab la politica d'Onganía e l'aflaquiment de la Revolucion Argentina qui afrontava las susmautas d'organizacions armadas clandestinas arron deu Cordobazo, que'u mièn a exigir la demission deu president e, per'mor deu son refús, de'u har càder.
La Junta deus comandants en cap de las Hòrças Armadas, dont Lanusse e hasèva partida com cap de l'Armada, que remplacè de tira Onganía per Roberto Marcelo Levingston, qui, après un brèu temps com president, e ho au son torn destituit e remplaçat per Lanusse en març de 1971.
Govèrn
Durant lo son mandat que hasó mòstra d'un pragmatisme agut, en bèth restablir las relacions diplomaticas dab China, en repatriant lo cadavre d'Eva Perón e en bèth envitar Perón a tornar deu son exili en 1972.
Suu plan economic que realizè o comencè òbras infrastructuraus de las importantas com rotas, centraus electricas, ponts, etc.
Totun la soa gestion non podó pas jamei cambiar lo maucontentèr generau e popular de cap a las duas etapas anterioras de l'auto nomada Revolución Argentina.
Entà adobar ua sortida de cap a la democracia, Lanusse que nomè Arturo Mor Roig, un òmi politic de simpatias radicaus, com Ministre de l'Interior.
Qu'hore l'arquitècte deu Gran Acòrd Nacionau, un ensai de trobar ua sortida politica peu regim militar.
En abriu de 1971, Mor Roig qu'anonciè que los partits politica non serèn pas mei vedats, e que'us tornè los lors bens.
Dens un clima politic cada còp mei violent en lo quau, enter mantuns eveniments sagnós, s'escadó lo Massacre de Trelew, Lanusse se prometó de convocar eleccions en 1973; Héctor José Cámpora (l'òmi de palha que Perón e mandè per estar candidat a la soa plaça e atau non pas tornar d'exili abans qui agi avut un govèrn amistós per eth) que ho elejut president, e arron de la soa pujada, Lanusse que's retirè.

