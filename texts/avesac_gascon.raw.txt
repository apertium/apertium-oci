Avesac, Prat e era Hita ( Avezac-Prat-Lahitte en francés) qu'ei ua comuna d'Occitània, en Gasconha, situada dens eth departament deths Hauts Pirenèus dera region Occitània.
Geografia
La comuna qu'ei situada en eras Baronias.
Avesaguèt, afluent d'Arròs, a sa font en era comuna.
Avesac qu'ei au nòrd-èst, Prat au sud-èst e Era Hita a l'oèst.
Perimètre deth territòri
Avesac, Prat e era Hita que tòca Lortèth au sud-èst per un simple quadripunt e Vathsèra a l'oèst per un aute quadripunt a la Pé de Gutor (nom francés).
Toponimia
Avesac
Eth nom d'Avesac (atestacions ancianas D-Auesag, D-Auzag, D-Auezag, au sègle XII, en occitan, Avezac, en 1256, en occitan, de Avezaco, en 1300, en latin, De Auezaco, en 1313, en latin, De Avesaco, en 1342, en latin, de Avessaco, en 1369, en latin [1]) que vienerè deu nom d'òme latin Avitius damb lo sufixe -acum [2].
Avesac qu'èra probablament una grana propietat gallo-romana.
Prat
Eth nom de Prat (atestacions ancianas de Prato, en 1313, en latin, Prat, ad era fin deu sègle XVIII, sus era mapa de Cassini [3]) que representa simplament lo mot gascon prat.
Era Hita
Eth nom d'Era Hita (atestacions ancianas A La Fita en las Seubas, cap a 1200-1230, en occitan, De Fita prope Auezacum, en 1313, en latin, De Fita, en 1342, en latin, La Hitte, ad era fin deu sègle XVIII, sus era mapa de Cassini [4]) que vien deu latin ficta [petra] e que pòt representar ua bòrna a un limit de comuna, sus un ancian camin, etc [5], [6], o ua pèira levada (monument megalitic).
Istòria
En 1972, era comuna d'Avesac e Prat qu'annèxa era de Era Hita (51 abitants en 1968)[7]

