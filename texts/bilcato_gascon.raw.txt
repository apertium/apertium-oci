La prumèra classa bilingüa que serà ubèrta tà la rentrada de 2007 a l'Institucion Sta Elisabeth d'Igon, ua petita comuna enter Pau e Lorda.
Aqueth establiment privat qu'a mei de 150 ans e los sons responsables qu'an causit d'obrir la prumèra classa bilingua de l'ensenhament confessionau per la lenga occitana.
Dinc adara las classas bilinguas a paritat orària per l'occitan, qu'èran estadas ubèrtas sonque en l'ensenhament public.
Solide en Bretanha e au País Basco las causas que son diferentas e l'ensenhament catolitc qu'a pres ua part mei grana en lo bilingüisme.
Mes qu'ei tanben ua question de natura deu terrenh.
L'ensenhament catolic en país occitan n'a pas jamei avut la preséncia qui a en las duas regions precitadas.
L'institucion d'Igon qu'a tanben la particularitat d'assegurar un cursus complet qui va de l'escòla mairala dinc au bachilierat.
Qu'ei ua de las rasons qui hasó que l'idea d'implantar ua classa bilingua e semblava mei pertinenta.
Qu'ei atau l'assegurança d'aver ua seguida au primari puish mei tard au segondari.
Las autoritats diocesanas de Baiona qu'avèvan tanben previst desempuish quauques temps de s'interessar a l'ensenhament bilingüe francés-occitan pr'amor qu'avèvan pres la precaucion de formar ua persona abans de cercar un establiment capable d'arcuélher aquera classa.
Segon Olivier Peiret, lo director de l'escòla primària de l'institucion, las causas qu'an madurat pauc a pauc mes n'an pas avut a batalhar per installar l'idea de la classa bilingua.
Los parents qu'an responut lèu positivament e que cau díser l'environament qu’ei pro favorable.
La lenga en aqueth parçan de l'arribèra deu gave de Pau qu'ei enqüèra plan viva.
De mei, en l'encastre de la politica de desvolopament d'aqueth ensenhament entinoada après la signatura d'ua convencion enter lo departament deus Pirenèus Atlantics e lo rectorat de Bordèu, la recèrca de site navèths d'ensenhament en la lenga que s'ei hèita de faiçon indiferenciada enter lo public l'associatiu e lo confessionau.
E la causa qu'estó apreciada per l'ensenhament catolic qui trobè interessanta la demarcha.
Atau donc qu'obriràn en Bearn tà la rentrada qui vien, dus sites bilingües en l'ensenhament public, un site en lo confessionau e lo Collègi Calandreta de Gasconha qu'obrirà la soa classa de quatau.
De segur n'èm pas enqüèra a un ritme de creishença a la hautor de las esperanças deu monde associatiu mes que prometen que haràn miélhertà l'an qui vien.

